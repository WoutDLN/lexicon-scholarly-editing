---

lemma: scribe
source: segre_testo_1981
page: 280
language: Italian
contributor: caroline
last_updated_by: caroline

---

Il compromesso tra il sistema del testo e quello del **copista** realizza un diasistema. L’[_emendatio_](emendation.html) è una specie di dialisi che separa dal sistema di base elementi dei sistemi di mediazione; e non è escluso che il confronto tra i diasistemi possa procedere anche là dove i diasistemi in concorrenza sono ridotti a due. Quello che importa è che il fruitore di un’edizione critica sia consapevole che essa è un’approssimazione, la massima possibile, a una struttura il cui sistema si è contaminato con altri. Questa approssimazione si oggettiva in parte in restauri testuali, mentre in parte resta potenziale, serie di suggerimenti dell’editore là dove l’aspetto originario del [testo](text.html) può essere soltanto ipotizzato.
La soluzione positivistica di Bédier (prendere per buono un codice, preferendo la sua innegabile concretezza di prodotto all’astrazione del testo ricostruito) è un tentativo di occultare l’ineludibile problematicità del testo, che tràdito da una serie successiva di [trascrizioni](transcription.html)-interpretazioni viene ancora trascritto mentalmente e interpretato dal lettore: anch’egli, nel suo impossessarsi di un testo, istituisce inconsciamente un nuovo diasistema. Individuando i diasistemi precedenti ci si muove entro un triangolo che ha ad uno dei vertici il testo, ormai remoto; ed è proprio spostandosi sul lato che unisce gli altri due vertici (somma delle trascrizioni precedenti, lettura attuale), che si può arrivare a scorgere meglio qualche sembianza del testo.
