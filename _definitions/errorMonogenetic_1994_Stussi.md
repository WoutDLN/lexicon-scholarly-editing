---

lemma: error (monogenetic)
source: stussi_introduzione_1994
page: 103-104
language: Italian
contributor: jesse
last_updated_by: jesse

---
ll’opposto, è _monogenetico_ l’[errore](errorConjunctive.html) che, ricorrendo identico in due o più copie della stessa [opera](work.html), ha caratteri tali da rendere inverosimile l’ipotesi che un copista lo abbia compiuto indipendentemente dall’altro. Tale sarebbe, facendo un esempio puramente teorico, l’omissione (lacuna), non spiegabile per [saut du même au même](SautDuMêmeAuMême.html), di un medesimo verso tra i 14.233 della Commedia da parte di due diversi copisti: la probabilità statistica di indipendente coincidenza è irrelevante, una rispetto a 14.233 al quadrato. L’errore monogenetico mette dunque in sicura relazione i [testimoni](witness.html) nei quali compare, così come in un processo i testimoni diventano sospetti di collusione quando si scopre che dicono una menzogna identica e tanto caratteristica da far pensare ad accordo preventivo, non a coincidenza fortuita. Sarebbe invece insufficiente prova di collusione constatare che dicono la verità o che le loro testimonianze coincidono in banali inesattezze.
