---

lemma: idiograph
source: chiesa_elementi_2002
page: 148
language: Italian
contributor: Elisa
updated_by: Jesse

---

Il procedimento più comune di produzione del [testo](text.html), per molti secoli, fu quello in cui l’[autore](author.html) dettava oralmente la sua [opera](work.html) a un segretario, e successivamente ne riguardava la stesura; o ancora quello in cui egli componeva le parti successive dell’opera su supporti provvisori e destinati poi alla distruzione – come frammenti di carta o pergamena, o tavoletta di cera -, e poi le affidava da ricopiare a uno [scriba](scribe.html). Nell’uno e l’altro caso, neppure la prima [trascrizione](transcription.html) continua dell’opera – quella che oggi chiameremmo la ‘minuta’ – era in senso stretto [autografa](holograph.html); ma era pur sempre controllata dall’autore, che la rileggeva e vi apportava correzioni e integrazioni. Il valore di questi manoscritti, chiamati idiografi, è analogo a quello degli autografi, perché essi contengono un testo autorizzato dallo scrittore e corrispondente alla sua volontà; ma in essi possono ritrovarsi errori di vario genere, introdotti dal copista e sfuggiti poi all’autore nella fase di controllo.
